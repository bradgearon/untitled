{
  "verse": "4 Сүйүктүү бир туугандарым, Кудайдан келгендей көрүнгөн кабарлардын баарына эле ишене бербегиле. Алардын Кудайдан келген-келбегенин текшерип көргүлө, анткени дүйнөдө көптөгөн жалган пайгамбарлар пайда болду. 2 Кудайдан келген кабарды мындан билесиңер: Иса Машаяктын адам болуп келгенин ырастаган ар бир кабар Кудайдан. 3 Ал эми Исанын адам болуп келгенин ырастабаган кабардын баары Кудайдан эмес, Машаяктын душманынан. Силер ошондой кабарлардын пайда болорун уккансыңар, азыр болсо алар дүйнөгө тарап жатат. 4 Балдарым, силер Кудайдансыңар жана жалган пайгамбарларды жеңдиңер. Анткени силер менен биримдикте болгон Кудай дүйнө менен биримдикте болгон Ибилистен күчтүү. 5 Алар дүйнөдөн, ошондуктан дүйнөгө таандык нерселерди айтышат, дүйнө болсо аларды угат. 6 Биз болсо Кудайданбыз. Ким Кудайды таанып-билсе, ал бизди угат. Ал эми ким Кудайдан болбосо, бизди укпайт. Чындык кабарын жалган кабардан ушундайча айырмалап билебиз.",
  "title": ""
}
