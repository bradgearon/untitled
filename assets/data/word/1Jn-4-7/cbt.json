{
  "verse": "7 Възлюбени, нека се обичаме взаимно, защото любовта е от Бога и всеки, който обича, е роден от Бога и познава Бога. 8 Който не обича, той не е познал Бога, защото Бог е любов. 9 Божията любов към нас се прояви в това, че Бог изпрати в света Своя Единороден Син, за да живеем чрез Него. 10 А любовта се състои в това, че не ние обикнахме Бога, а Той обикна нас и изпрати Сина Си за изкупление на нашите грехове. 11 Възлюбени, ако така Бог ни обикна, и ние сме длъжни да се обичаме взаимно. 12 Никой никога не е видял Бога. Ако се обичаме взаимно, Бог пребъдва в нас и любовта Му у нас е достигнала пълнота. 13 По това, че ни е дал Своя Дух, познаваме, че ние пребъдваме в Него и Той – в нас. 14 Ние самите видяхме и свидетелстваме, че Отец изпрати Сина Си за Спасител на света. 15 Който изповядва, че Иисус е Божият Син, Бог пребъдва в него и той – в Бога. 16 И ние познахме и повярвахме в любовта, която Бог има към нас.Бог е любов и който пребъдва в любовта, пребъдва в Бога и Бог – в него. 17 Любовта у нас достига съвършенство, така че да имаме дръзновение в съдния ден, защото ние живеем в този свят така, както Той живя. 18 Няма страх в любовта. Съвършената любов отхвърля страха, защото в страха има мъка. Който изпитва страх, той не е съвършен в любовта. 19 Ние обичаме Бога, защото Той ни обикна пръв. 20 Ако някой каже: „Обичам Бога“, а мрази брат си, той е лъжец. Защото този, който не обича своя брат, когото е видял, как може да обича Бога, Когото не е видял? 21 А ние имаме тази заповед от Него: който обича Бога, трябва да обича също своя брат.",
  "title": "Извор на любовта"
}
