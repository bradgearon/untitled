{
  "verse": "7 Armsad, armastagem üksteist, sest armastus on Jumalalt ja igaüks, kes armastab, on Jumala laps ja tunneb Jumalat. 8 Kes aga ei armasta, pole Jumalat tundma õppinud, sest Jumal on armastus. 9 Jumala armastus meie vastu on ilmnenud selles, et Jumal saatis oma ainusündinud poja maailma, et me saaksime tema kaudu elu. 10 See armastus ei seisne selles, et meie oleme armastanud Jumalat, vaid et tema on armastanud meid ja on saatnud oma poja lepitusohvriks meie pattude eest. 11 Armsad, kui Jumal on meid niiviisi armastanud, siis peame ka meie üksteist armastama. 12 Jumalat pole keegi kunagi näinud. Kui me üksteist armastame, jääb Jumal meiega ja tema armastus saab meis täiuslikuks. 13 Ta on andnud meile oma vaimu ja sellest me teame, et meie jääme ühte temaga ja tema meiega. 14 Me oleme ise näinud ja anname tunnistust selle kohta, et Isa on saatnud oma poja maailma päästma. 15 Kes tunnistab, et Jeesus on Jumala poeg, sellega jääb Jumal ühte ja tema jääb ühte Jumalaga. 16 Me oleme teada saanud, et Jumal armastab meid, ja me oleme selles veendunud. Jumal on armastus, ja kes jääb armastusse, see jääb ühte Jumalaga ja Jumal temaga. 17 Nii on armastus meis täiuslikuks saanud ja tänu sellele me võime kohtupäeval julged olla, sest me oleme selles maailmas samasugused, nagu on Jeesus Kristus. 18 Kes armastab Jumalat, see ei tunne hirmu. Hirm kammitseb meid, kuid täiuslik armastus tõrjub meist hirmu välja. Kes aga tunneb hirmu, selle armastus pole veel täiuslik. 19 Me armastame, sest tema on meid esmalt armastanud. 20 Kui keegi ütleb, et ta armastab Jumalat, aga samal ajal vihkab oma venda, siis ta on valetaja. Sest kes ei armasta oma venda, keda ta on näinud, ei saa armastada Jumalat, keda ta pole näinud. 21 Me oleme saanud temalt selle käsu: kes armastab Jumalat, peab armastama ka oma venda.",
  "title": ""
}
