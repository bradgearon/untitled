{
  "verse": "7 Сүйүктүү бир туугандарым, бири-бирибизди мындан ары да сүйөлү, анткени сүйүү Кудайдан. Ким сүйсө, ал — Кудайдын баласы жана Кудайды билет. 8 Ким сүйбөсө, ал Кудайды билбейт, анткени Кудай — сүйүү. 9 Кудай өзүнүн жалгыз Уулун*, ал аркылуу өмүргө ээ болушубуз үчүн, дүйнөгө жиберген. Ушундай жол менен ал бизге сүйүү көрсөткөн. 10 Сүйүү биздин Кудайга болгон сүйүүбүздөн эмес, Кудайдын бизге көрсөткөн сүйүүсүнөн, күнөөлөрүбүздү жууп, өзү менен элдештире турган курмандык катары өз Уулун жибергенинен көрүнгөн. 11 Сүйүктүү бир туугандарым, эгер Кудай бизге ушундай сүйүү көрсөткөн болсо, анда биз да бири-бирибизди сүйүүгө милдеттүүбүз. 12 Кудайды эч ким эч качан көргөн эмес. Бири-бирибизди сүйсөк, Кудай биз менен болот жана анын сүйүүсү арабызда жеткилеңдикке жетет. 13 Ал бизге рухун бергендиктен, биз аны менен, ал биз менен биримдикте экенин билебиз. 14 Ошондой эле асмандагы Атабыздын өз Уулун дүйнөнүн Куткаруучусу катары жибергенин өз көзүбүз менен көрүп, күбөлөндүрүп жатабыз. 15 Ким Иса Машаяктын Кудайдын Уулу экенине ишенерин ачык билдирсе, Кудай аны менен, ал Кудай менен биримдикте болот. 16 Биз Кудайдын бизге болгон сүйүүсүн таанып-билип, ага ишендик. Кудай — сүйүү. Ким дайыма сүйүү көрсөтсө, ал Кудай менен, Кудай аны менен биримдикте болот. 17 Ушул себептен, сот күнүндө кайраттуулук менен сүйлөй алышыбыз* үчүн, сүйүү арабызда жеткилеңдикке жетүүдө. Анткени Машаяк азыр кандай болсо, биз да бул дүйнөдө ошондойбуз. 18 Сүйүүдө коркунуч болбойт, тескерисинче, жеткилең сүйүү коркунучту сүрүп чыгарат. Коркунуч бизди кыйнап, кыймыл-аракетибизди чектейт, ошондуктан ким коркунучка алдырса, анын сүйүүсү жеткилең эмес. 19 Биз болсо сүйөбүз, анткени Кудай бизди биринчи сүйгөн. 20 Ким: «Кудайды сүйөм»,— деп, бирок бир тууганын жек көрсө, ал калпычы. Себеби көрүп турган бир тууганын сүйбөсө, көзгө көрүнбөгөн Кудайды сүйө албайт. 21 Ал бизге мындай осуят берген: Кудайды сүйгөн адам бир тууганын да сүйүшү керек.",
  "title": ""
}
