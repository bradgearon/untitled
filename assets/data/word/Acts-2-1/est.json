{
  "verse": "2 Nädalatepühal* olid nad kõik ühes paigas koos. 2 Äkki kostis taevast mühin, nagu oleks kõva tuul puhunud, ja see täitis terve maja, kus nad istusid. 3 Nad nägid otsekui tulekeeli, mis jagunesid laiali, ja igaühe peale laskus üks tulekeel. 4 Kõik said täis püha vaimu ja hakkasid rääkima eri keeltes, nii nagu vaim neile võime andis. 5 Sel ajal viibis Jeruusalemmas jumalakartlikke juute kõigi rahvaste hulgast taeva all. 6 Selle mühina peale tuli rahvahulk kokku ja oli hämmingus, sest igaüks kuulis jüngreid rääkimas omaenda keeles. 7 Nad olid rabatud ja ütlesid: „Kas kõik need, kes räägivad, pole mitte galilealased? 8 Kuidas on siis võimalik, et me igaüks kuuleme oma emakeelt? 9 Meie, partlased, meedlased ja eelamlased, ning meie, kes elame Mesopotaamias, Juudamaal, Kapadookias, Pontoses, Aasia provintsis, 10 Früügias, Pamfüülias, Egiptuses ja Küreene-poolsetes Liibüa piirkondades, ning Roomast saabunud, nii juudid kui ka proselüüdid*, 11 ning ka kreetalased ja araablased — me kõik kuuleme neid rääkimas meie igaühe emakeeles Jumala vägevatest tegudest.” 12 Nad kõik olid hämmastunud ja segaduses ning küsisid üksteiselt: „Mida see küll tähendab?” 13 Ent mõned pilkasid jüngreid ja ütlesid: „Nad on palju veini joonud ja on purjus.”",
  "title": ""
}
