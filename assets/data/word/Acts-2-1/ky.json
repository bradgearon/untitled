{
  "verse": "2 Элүүнчү күн майрамында* алардын баары бир жерге чогулушту. 2 Күтүлбөгөн жерден асмандан катуу шамал болгондогудай добуш угулуп, алар отурган үйдүн ичин жаңыртты. 3 Анан көрүнүшү тилге окшогон жалындар көрүндү да, бөлүнүп-бөлүнүп, ар биринин үстүнө бирден конду. 4 Ошондо баары ыйык рухка толуп, рух берген сүйлөө жөндөмдүүлүгүнө жараша, ар кайсы тилдерде сүйлөй башташты. 5 Ошол убакта Иерусалимде ар кайсы жерлерден келген динчил жүйүттөр бар эле. 6 Добуш чыкканын угуп, көп эл чогулду. Шакирттер алардын ар биринин эне тилинде сүйлөп жатышкан эле. Муну көрүп, баары айран-таң калышты. 7 Алар абдан таң калып, мындай деп жатышты: «Бул сүйлөп жаткандардын баары галилеялыктар эмеспи? 8 Анан кантип ар бирибиздин эне тилибизде сүйлөп жатышат? 9 Парфтан, Мадайдан, Эйламдан, Месопотамиядан, Жүйүт жеринен, Кападокиядан, Понттон, Азиядан*, 10 Фригиядан, Памфилиядан, Мисирден, Ливиянын Киренага чектеш аймактарынан, Римден келген жүйүттөр жана алардын динин кабыл алгандар, 11 криттиктер, арабиялыктар — баарыбыз булардын ар бирибиздин тилибизде Кудайдын улуу иштери жөнүндө айтып жатканын угуп жатабыз». 12 Ошентип, баары аң-таң болуп, бири-биринен: «Бул эмнеси?» — деп сурап жатышты. 13 Ал эми кээ бирлери: «Таттуу шарапка тоюп алышкан тура»,— деп шылдыңдай башташты.",
  "title": ""
}
