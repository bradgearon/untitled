{
  "verse": "9 See on Noa lugu. Noa oli üks õige mees; ta oli oma kaasaegsete seas laitmatu. Noa käis koos tõelise Jumalaga. 10 Noale sündis kolm poega: Seem, Haam ja Jaafet. 11 Aga maa oli Jumala silmis rikutud ja täis vägivalda. 12 Jumal vaatas maa peale ja see oli tõesti rikutud: kõik inimesed maa peal olid hukas. 13 Jumal ütles Noale: „Ma olen otsustanud teha lõpu kõigele elavale, sest inimesed on täitnud maa vägivallaga. Seetõttu toon ma inimeste ja maa peale hävingu. 14 Ehita endale goferipuust* laev*. Tee see vaheseintega ning kata seest ja väljast tõrvaga*. 15 Tee laev 300 küünart pikk, 50 küünart lai ja 30 küünart kõrge.* 16 Ülaservast ühe küünra kaugusele tee avaus valguse jaoks* ja küljele tee sissepääs. Ehita laevale alumine tekk, vahetekk ja ülatekk. 17 Ma saadan maa peale uputusveed*, et hävitada taeva alt kõik, kelles on eluvaim*. Kõik maa peal hukkub, 18 aga sinuga ma teen lepingu. Mine laeva koos oma poegade, naise ja pojanaistega. 19 Vii laeva igasugustest loomadest kaks, isane ja emane, et nad jääksid ellu koos sinuga: 20 eri liiki tiivulistest, koduloomadest ja kõigist maadligi liikuvatest loomadest. Neist kõigist tuleb kaks sinu juurde laeva, et nad jääksid ellu. 21 Sina aga kogu ja võta endaga kaasa igasugust toitu, söögiks endale ja loomadele.” 22 Noa tegi kõik nii, nagu Jumal oli teda käskinud. Ta tegi täpselt nii.",
  "title": ""
}
