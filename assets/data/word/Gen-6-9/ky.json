{
  "verse": "9 Нухтун жашоосу жөнүндөгү билдирүү: Нух адил киши болгон. Замандаштарынан айырмаланып, ал кынтыксыз болгон жана чыныгы Кудайдын жолунда* жүргөн. 10 Анын Шем, Хам, Жапет деген үч уулу болгон. 11 Жер бети зордук-зомбулукка толуп, чыныгы Кудайдын көз алдында жийиркеничтүү болуп калды. 12 Кудай жерге көз чаптырып, анын жийиркеничтүү болуп калганын көрдү, анткени бүт адамзат жаман жолго түшүп кеткен эле. 13 Ошондо ал Нухка мындай деди: «Мен бүт адамзатты жок кылууну чечтим, анткени алардын айынан жер зордук-зомбулукка толуп кетти. Эми аларды жок кылып, жерди ээн калтырам. 14 Өзүңө гофер* жыгачынан кеме жасап, ичин бөлүктөргө бөл да, ичи-тышын чайыр менен капта. 15 Анын узундугу 300 чыканак, туурасы 50 , бийиктиги 30 чыканак* болсун. 16 Кеменин үстү жагынан бир чыканак калтырып, жарык кирип турушу үчүн терезе* жаса. Эшигин капталынан чыгар. Кемени үч кабат кылып кур. 17 Мен болсо асман астындагы адамдар менен жан-жаныбарлардын* баарын жок кылыш үчүн жер бетине топон суу каптатам. Жер бетиндегинин бардыгы өмүрүнөн ажырайт. 18 Ал эми сени менен келишим түзөм. Кемеге сени менен кошо уулдарың, аялың, келиндериң кирсин. 19 Сени менен бирге тирүү калышы үчүн, кемеге жан-жаныбарлардын бардык түрүнөн түгөй-түгөйү менен, эркек-ургаачы кылып киргиз. 20 Тирүү калышы үчүн, канаттуулардын, үй айбанаттарынын жана башка жан-жаныбарлардын ар бир түрүнөн түгөй-түгөйү менен киргиз. 21 Андан тышкары, тамак-аштын бардык түрүнөн камдап ал. Ал сага жана жан-жаныбарларга азык болот». 22 Нух баарын Кудай айткандай жасады. Ал так ошондой кылды.",
  "title": ""
}
