{
  "verse": "14 „Да не се смущава сърцето ви. Вярвайте в Бога и в Мене вярвайте. 2 В дома на Моя Отец има много жилища. Ако нямаше, щях да ви кажа. Отивам да ви приготвя място. 3 И когато отида и ви приготвя място, пак ще дойда и ще ви взема при Себе Си, за да бъдете и вие там, където съм Аз. 4 А къде отивам Аз, знаете, и пътя знаете.“ 5 Тома Му рече: „Господи, не знаем къде отиваш. А как можем да знаем пътя?“ 6 Иисус му каза: „Аз съм пътят, истината и животът. Никой не идва при Отец освен чрез Мене. 7 Ако Ме познавахте, щяхте да познавате и Моя Отец. Но отсега вече Го познавате и сте Го видели.“ 8 Филип Му рече: „Господи, покажи ни Отец – това ни е достатъчно.“ 9 Иисус му каза: „От толкова време съм с вас, нима не си Ме познал, Филипе? Който е видял Мене, видял е Отец. А защо ти казваш: ‘Покажи ни Отец’? 10 Не вярваш ли, че Аз съм в Отец и Отец е в Мене? Думите, които Аз ви говоря, не ги говоря от Себе Си, а Отец, който пребъдва в Мене, Той извършва делата. 11 Вярвайте Ми, че Аз съм в Отец и Отец е в Мене. Ако ли не, то заради самите дела Ми вярвайте. 12 Истината, истината ви казвам: който вярва в Мене, и той ще върши делата, които Аз върша. Ще върши дори по-големи от тях, защото Аз отивам при Своя Отец. 13 И каквото поискате от Отец в Мое име, ще го изпълни, за да се прослави Отец чрез Сина. 14 Ако поискате нещо в Мое име, Аз ще го изпълня.",
  "title": "Иисус Христос – пътят, истината и животът"
}
