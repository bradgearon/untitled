{
  "verse": "14 „Teie süda ärgu muutugu rahutuks. Uskuge Jumalasse, uskuge ka minusse. 2 Minu isa majas on palju ruumi. Kui see poleks nii, oleks ma seda teile öelnud, sest ma lähen ära, et teile elupaik valmis seada. 3 Ja kui ma olen läinud ja teile elupaiga valmis seadnud, tulen ma taas ning võtan teid enda juurde, et teiegi oleksite seal, kus mina olen. 4 Te teate teed sinna, kuhu ma lähen.” 5 Toomas ütles: „Isand, me ei tea, kuhu sa lähed. Kuidas me võime teada teed sinna?” 6 Jeesus kostis: „Mina olen tee ja tõde ja elu. Keegi ei saa Isa juurde muidu kui minu kaudu. 7 Kui te tunnete mind, siis te tunnete ka mu isa. Nüüdsest peale te tunnete teda ja olete teda näinud.” 8 Filippus ütles: „Isand, näita meile Isa, sellest meile piisab.” 9 Jeesus sõnas: „Ma olen olnud koos teiega nii pikka aega, Filippus, ja ometi pole sa mind tundma õppinud? Kes on näinud mind, see on näinud ka Isa. Kuidas sa võid öelda: „Näita meile Isa”? 10 Kas sa ei usu, et mina kuulun ühte Isaga ja Isa minuga? Ma ei räägi kõike seda omast peast, vaid Isa, kes jääb minuga ühte, teeb oma tegusid. 11 Uskuge mind, et mina kuulun ühte Isaga ja Isa minuga, aga kui te muidu ei usu, siis uskuge mu tegude pärast. 12 Ma kinnitan teile ja see on tõsi: kes usub minusse, teeb ka neid tegusid, mida mina teen, ja ta teeb veel suuremaid tegusid kui need, sest mina lähen Isa juurde. 13 Mida tahes te palute minu nime kaudu, seda ma teen, et Isa austataks Poja kaudu. 14 Kui te palute midagi minu nime kaudu, siis ma teen seda.",
  "title": ""
}
