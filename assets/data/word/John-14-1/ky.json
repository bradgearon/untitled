{
  "verse": "14 Иса: «Жүрөк заада болбогула. Кудайга ишенгиле, мага да ишенгиле. 2 Атамдын үйүндө орун көп. Болбосо минтип айтпайт болчумун. Мен силерге орун даярдаганы баратам. 3 Барып, орун даярдаганымда кайра келем да, силер да менин жанымда болушуңар үчүн, силерди алып кетем. 4 Мен бараткан жакка алып барчу жолду силер билесиңер»,— деди. 5 Томас ага: «Мырзам, биз сенин каякка баратканыңды билбейбиз. Анан кантип ал жолду билмек элек?» — деди. 6 Иса: «Мен жолмун, чындыкмын жана өмүрмүн. Атама мен аркылуу гана барууга болот. Менсиз эч ким бара албайт. 7 Эгерде мени билсеңер, анда Атамды да билесиңер. Ушул убактан тартып силер аны билесиңер. Силер аны буга чейин көргөнсүңөр»,— деп жооп берди. 8 Ошондо Филип: «Мырзам, Атаңды көрсөтчү, бизге ошол эле жетиштүү»,— деп айтты. 9 Иса ага мындай деди: «Филип, мен ушунча убактан бери силер менен жүрөм, ошондо да мени биле элексиңби? Мени көргөн адам Атамды да көрдү. „Атаңды көрсөтчү“,— дегениң кандай? 10 Же менин Атам менен, ал эми Атамдын мени менен биримдикте экенине ишенбейсиңби? Мен силерге өз оюман айтып жаткан жокмун. Мени менен биримдикте болгон Атам өзүнүн иштерин кылып жатат. 11 Менин Атам менен, Атамдын мени менен биримдикте экенине ишенгиле. Мага ишенбесеңер, жасаган иштеримди көрүп ишенгиле. 12 Силерге чындыкты айтып коёюн, ким мага ишенсе, мен жасаган иштерди ал да жасай алат. Атүгүл андан да чоң иштерди жасайт, анткени мен Атама баратам. 13 Менин атыман эмне сурабагыла, Атасы Уулу аркылуу даңкталышы үчүн, баарын аткарам. 14 Менин атыман эмне сурабагыла, аны аткарам.",
  "title": ""
}
