{
  "verse": "15 Эгерде мени сүйсөңөр, осуяттарымды аткарасыңар. 16 Мен Атамдан суранам, ошондо ал силерге башка жардамчыны* берет. Ал силер менен түбөлүккө болот. 17 Ал жардамчыны — чындык рухун — бул дүйнө ала албайт, анткени аны көрбөйт да, билбейт. Силер болсо билесиңер, себеби ал силер менен жана силердин ичиңерде. 18 Мен силерди жетимсиретпейм, сөзсүз кайра келем. 19 Бир аздан кийин дүйнө мени көрбөй калат, ал эми силер көрөсүңөр, анткени мен жашап жаткандыктан, силер да жашайсыңар. 20 Ошол күнү Атам менен биримдикте экенимди, силер мени менен жана мен силер менен биримдикте экенимди билесиңер. 21 Ким менин осуяттарымды кабыл алып, аткарса, ал мени сүйөт. Ал эми мени сүйгөндү Атам сүйөт. Аны мен да сүйөм жана ага өзүмдү ачып берем». 22 Ошондо Жүйүт (Искариот эмес) Исадан: «Мырзам, эмнеге өзүңдү дүйнөгө эмес, бизге ачып бергени жатасың?» — деп сурады. 23 Иса мындай деп жооп берди: «Ким мени сүйсө, ал менин сөздөрүмдү аткарат. Ошондуктан Атам аны сүйөт жана Атам экөөбүз келип, аны менен чогуу болобуз. 24 Ал эми ким мени сүйбөсө, ал менин сөздөрүмдү аткарбайт. Силер угуп жаткан сөз меники эмес, мени жиберген Атамдыкы. 25 Муну мен азыр араңарда жүргөнүмдө айтып жатам. 26 Кийин Атам менин атыман жибере турган жардамчы, ыйык рух, силерге баарын үйрөтүп, айткандарымдын бардыгын эсиңерге салат. 27 Мен силерге тынчтык калтырып жатам, өзүмдүн тынчтыгымды берип жатам. Аны дүйнө бергендей берип жаткан жокмун. Ошондуктан жүрөгүңөр түпөйүл болуп, коркунучтан кысылбасын. 28 Силерге: „Мен кетип баратам, кайра келем“,— деп айтканымды уктуңар. Эгерде мени чындап сүйсөңөр, Атама баратканыма сүйүнмөксүңөр, анткени Атам менден чоң. 29 Булар аткарылганда, ишенишиңер үчүн, мен силерге алдын ала айттым. 30 Эми силер менен көпкө сүйлөшө албайм, анткени бул дүйнөнүн башкаруучусу келатат. Менин үстүмөн анын бийлиги жок. 31 Бирок дүйнө Атамды жакшы көрөрүмдү билсин үчүн, Атам мага эмнени осуят кылса, ошону аткарам. Тургула, бул жерден кетели.",
  "title": ""
}
