{
  "verse": "15 Mina olen tõeline viinapuu ja minu isa on aednik. 2 Ta lõikab minu küljest ära iga oksa, mis vilja ei kanna, ja puhastab* igat viljakandvat oksa, et see kannaks rohkem vilja. 3 Teie olete juba puhtad sõnade pärast, mis ma teile olen rääkinud. 4 Jääge ühte minuga ja mina jään ühte teiega. Nagu oks ei saa kanda vilja, kui ta ei jää viinapuu külge, nii ei saa seda teha ka teie, kui te ei jää ühte minuga. 5 Mina olen viinapuu, teie olete oksad. Kes jääb ühte minuga ja kellega jään ühte mina, see kannab palju vilja, sest minust lahus ei saa te midagi teha. 6 Kes ei jää ühte minuga, on nagu oks, mis visatakse minema ja mis kuivab ära. Oksad kogutakse kokku ja heidetakse tulle ning need põlevad ära. 7 Kui te jääte minuga ühte ja minu sõnad jäävad teisse, siis paluge ükskõik mida, ja te saate seda. 8 Mu isale toob au see, kui te kannate palju vilja ja olete tõesti mu jüngrid. 9 Nagu Isa on armastanud mind, nii olen mina armastanud teid. Jääge minu armastusse. 10 Kui te mu käskudest kinni peate, siis te jääte minu armastusse, nii nagu mina olen pidanud kinni Isa käskudest ja jään tema armastusse. 11 Seda ma olen teile rääkinud, et minu rõõm oleks teis ja teie rõõm saaks täielikuks. 12 Minu käsk on see: armastage üksteist, nagu mina olen teid armastanud. 13 Kellelgi pole suuremat armastust kui sellel, kes annab oma elu sõprade eest. 14 Te olete mu sõbrad, kui te teete, mida ma teid käsin. 15 Ma ei nimeta teid enam orjadeks, sest ori ei tea, mida ta isand teeb. Ma nimetan teid hoopis sõpradeks, sest ma olen andnud teile teada kõik, mis ma oma isalt olen kuulnud. 16 Teie ei ole valinud mind, vaid mina olen valinud teid, et te läheksite ja kannaksite vilja ja et teie vili jääks püsima. Siis annab Isa teile kõike, mida te temalt minu nime kaudu palute. 17 Seda ma käsin teil teha: üksteist armastada.",
  "title": ""
}
