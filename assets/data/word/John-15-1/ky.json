{
  "verse": "15 Мен чыныгы жүзүм сабагымын, Атам болсо багбан. 2 Мендеги жемиш бербеген ар бир бутакты ал кыйып салат, ал эми жемиш бергенин, дагы көбүрөөк жемиш бериши үчүн, тазалап, бутайт. 3 Силер мен айткан сөз аркылуу тазаландыңар. 4 Мени менен биримдикте болгула, ошондо мен да силер менен биримдикте болом. Бутак өз алдынча жемиш бере албагандай эле, силер да мени менен биримдикте болбосоңор, жемиш бере албайсыңар. 5 Мен жүзүм сабагымын, силер болсо бутактарсыңар. Ким мени менен биримдикте болсо жана мен да аны менен биримдикте болсом, ал көп жемиш берет. Ал эми менсиз эч нерсе кыла албайсыңар. 6 Ким мени менен биримдикте болбосо, ал кыйылып ташталган, куурап калган бутакка окшош. Андай бутактар чогултулуп, отко ыргытылат. 7 Эгер мени менен биримдикте болсоңор жана сөздөрүмдү жүрөгүңөрдө сактасаңар, каалаганыңарды сурагыла — орундалат. 8 Силер көп жемиш берип, шакирттерим экениңерди далилдеп жатканыңардан улам Атам даңкталып жатат. 9 Атам мени сүйгөндөй эле, мен да силерди сүйөм. Менин сүйүүмдөн айрылбагыла. 10 Мен Атамдын осуяттарын аткарып, анын сүйүүсүнөн айрылбаганымдай эле, силер да менин осуяттарымды аткарсаңар, сүйүүмдөн айрылбайсыңар. 11 Муну силерге менин кубанычымды толук сезишиңер үчүн айтып жатам. 12 Менин осуятым бул: бири-бириңерди мен силерди сүйгөндөй сүйгүлө. 13 Ким достору үчүн өз жанын берсе, аныкынан өткөн сүйүү жок. 14 Эгер силерге буйругандарымды аткарсаңар, менин досторумсуңар. 15 Эми силерди кул деп атабайм, анткени кул кожоюнунун эмне кылып жатканын билбейт. Мен силерди досторум деп атадым, себеби силерге Атамдан уккандарымдын баарын ачып бердим. 16 Силер мени эмес, мен силерди тандадым жана дайыма көп жемиш беришиңер үчүн, жемишиңер түбөлүккө сакталышы үчүн дайындадым. Ошондуктан Атамдан менин атымдан эмне сурабагыла, ал силерге берет. 17 Буларды силерге бири-бириңерди сүйүшүңөр үчүн айтып жатам.",
  "title": ""
}
