{
  "verse": "8 Seal kandis olid karjased, kes elasid lageda taeva all ja hoidsid öösel oma karju. 9 Järsku seisis nende ees Jehoova ingel ja nende ümber säras Jehoova auhiilgus. Nad kohkusid väga. 10 Aga ingel ütles neile: „Ärge kartke, sest ma olen tulnud kuulutama teile head sõnumit, mis toob suurt rõõmu kõigile inimestele. 11 Teile sündis täna Taaveti linnas päästja, kes on isand messias. 12 Te tunnete ta ära selle järgi: lapsuke on sisse mähitud ja lamab sõimes.” 13 Järsku ilmusid ingli kõrvale taevased väehulgad, ülistasid Jumalat ja ütlesid: 14 „Au Jumalale ülal ja olgu rahu maa peal nende inimeste seas, kellest tal on hea meel!” 15 Kui inglid olid nende juurest taevasse läinud, ütlesid karjased üksteisele: „Lähme kohe Petlemma ja vaatame, kuidas on täitunud see, millest Jehoova meile teada andis!” 16 Nad läksid kiiresti sinna ning leidsid Maarja, Joosepi ja sõimes lamava vastsündinu. 17 Last nähes rääkisid nad, mida neile tema kohta oli öeldud. 18 Kõik, kes karjaste juttu kuulsid, olid sellest hämmastunud, 19 aga Maarja jättis kõik need sõnad meelde ja mõtiskles nende üle oma südames. 20 Siis läksid karjased tagasi, ülistades ja kiites Jumalat selle eest, mis nad olid näinud ja kuulnud, sest kõik oli nii, nagu neile oli räägitud. 21 Kaheksa päeva pärast, kui poiss ümber lõigati, pandi talle nimeks Jeesus, nagu ingel oli teda nimetanud, enne kui Maarja lapseootele jäi.",
  "title": ""
}
