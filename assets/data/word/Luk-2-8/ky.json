{
  "verse": "8 Ошол аймакта талаада жашап, түнкүсүн малын күзөткөн койчулар бар эле. 9 Бир убакта Жахабанын периштеси пайда болуп, алардын айланасы Жахабанын даңкынан жаркырай түштү. Ошондо баарын коркунуч басты. 10 Бирок периште аларга: «Коркпогула. Мен силерге элдин баарына чоң кубаныч тартуулай турган жакшы кабар жарыялаганы келдим. 11 Бүгүн Дөөтүнүн шаарында Куткаруучуңар, Мырзаңар Машаяк төрөлдү. 12 Ымыркайды жалаякка оролуп, акырда жаткан жеринен табасыңар. Аны ушундан билесиңер»,— деди. 13 Анан капысынан периштенин жанына көп сандаган асман аскерлери пайда болуп, Кудайды: 14 «Эң жогорудагы Кудай даңкталсын! Жер үстүндө, анын ырайымына ээ болгондордун арасында тынчтык болсун!» — деп даңктай башташты. 15 Периштелер асманга көтөрүлүп кеткенде, койчулар бири-бирине: «Жүргүлө, батыраак Бетлехемге баралы. Жахабанын бизге айтканы боюнча, ал жерде эмне болгонун көрөлү»,— дешти. 16 Анан дароо ошол жакка барып, Мариямды, Жусупту жана акырда жаткан баланы көрүштү. 17 Ошондо койчулар бала жөнүндө уккандарын айтып беришти. 18 Уккандардын баары таң калып жатышты. 19 Мариям болсо айтылгандар жөнүндө ойлонуп, бардыгын көкүрөгүнө түйүп алды. 20 Анан койчулар уккан-көргөндөрүнүн баары өзүлөрүнө айтылгандай болуп чыкканы үчүн Кудайды даңктап-мактап, артка жол тартышты. 21 Сегиз күндөн кийин, баланы сүннөткө отургузар маал келгенде, атын Иса коюшту. Периште ага ушундай ат коюуну энесинин боюна бүтө электе эле айткан болчу.",
  "title": ""
}
