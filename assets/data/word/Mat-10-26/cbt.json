{
  "verse": "26 И тъй, не се бойте от хората, защото няма нищо скрито, което да не се открие, нито има нещо тайно, което да не се узнае. 27 Което ви говоря на тъмно, оповестете го на светло, което чуете на ухо, разгласявайте го от покривите. 28 Не се бойте и от онези, които убиват тялото, а душата не могат да убият. Но повече се бойте от Този, Който може и душата, и тялото да погуби в ада. 29 Не се ли продават две врабчета за един асарий? И въпреки това ни едно от тях не пада на земята без волята на вашия Отец. 30 А на вас дори и всички косми по главата са преброени. 31 Затова не се бойте! Вие сте по-ценни от много врабчета. 32 И тъй, всеки, който Ме признае пред хората, и Аз ще го призная пред Своя небесен Отец. 33 А който се отрече от Мене пред хората, и Аз ще се отрека от него пред Своя небесен Отец.",
  "title": ""
}
