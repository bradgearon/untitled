{
  "verse": "22 Pärast seda käskis Jeesus kohe oma jüngritel paati minna ja tema eel vastaskaldale sõita, ise aga jäi ta inimesi ära saatma. 23 Kui ta oli rahvahulgad ära saatnud, läks ta üles mäele omaette palvetama. Õhtu saabudes oli ta seal üksi. 24 Selleks ajaks oli paat rannast juba sadade meetrite* kaugusele jõudnud ja see heitles lainetega, sest tuul oli vastu. 25 Aga öö neljanda vahikorra ajal* tuli Jeesus merd mööda kõndides nende juurde. 26 Kui jüngrid märkasid teda merel kõndimas, kohkusid nad ja ütlesid: „See on kummitus!” ning karjusid hirmust. 27 Ent sedamaid ütles Jeesus neile: „Olge julged, see olen mina, ärge kartke!” 28 Peetrus kostis: „Isand, kui see oled sina, siis käsi mind tulla mööda vett enda juurde.” 29 Tema ütles: „Tule!” Seepeale astus Peetrus paadist välja ja kõndis vee peal Jeesuse poole. 30 Aga tormi nähes lõi ta kartma, ta hakkas vajuma ja hüüdis: „Isand, päästa mind!” 31 Otsekohe sirutas Jeesus käe, haaras temast kinni ja ütles talle: „Sa nõrgausuline, miks sa kahtlema lõid?” 32 Kui nad olid paati astunud, vaibus tormituul. 33 Siis kummardasid paadisolijad ta ees ja ütlesid: „Sina oled tõesti Jumala poeg!”",
  "title": ""
}
