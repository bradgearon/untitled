{
  "verse": "22 Ошондон кийин эле Иса шакирттерине кайыкка түшүп, аркы өйүзгө өтүүнү буйруду. Өзү болсо элди таратканы калды. 23 Эл тарагандан кийин, Иса тиленүү үчүн тоого чыгып, ал жакта түн бир оокумга чейин жалгыз болду. 24 Ал ортодо кайык жээктен бир топ алыстап кеткен эле. Шамал каршы тараптан соккондуктан, кайыкты толкун катуу чайпалтып жаткан. 25 Түнкү төртүнчү күзөт* маалында Иса деңиздин үстү менен басып, шакирттерин көздөй баратты. 26 Алар анын деңиздин үстү менен басып келатканын көрүп, үрөйлөрү учту. Анан көздөрүнө бир нерсе көрүнүп жатат деп ойлоп, коркконунан кыйкырып жиберишти. 27 Бирок Иса ошол замат аларга: «Кайраттуу болгула, бул менмин. Коркпогула»,— деди. 28 Петир ага: «Мырзам, эгер сен болсоң, буйрук берчи, сага суунун үстү менен басып барайын»,— деди. 29 Иса: «Кел!» — деди. Петир кайыктан түшүп, суунун үстү менен аны көздөй жөнөдү. 30 Бирок катуу шамалды көрүп коркуп кеткендиктен чөгө баштады. Ошондо Исага: «Мырзам, сактай көр!» — деп кыйкырды. 31 Иса дароо колун сунуп, аны кармап калды да: «Ишеними аз, эмне үчүн шектендиң?» — деди. 32 Алар кайыкка түшкөндө, шамал басылып калды. 33 Ошондо кайыктагылар ага таазим кылып: «Сен, чын эле, Кудайдын Уулу экенсиң»,— дешти.",
  "title": ""
}
