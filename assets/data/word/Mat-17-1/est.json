{
  "verse": "17 Kuue päeva pärast võttis Jeesus endaga Peetruse, Jaakobuse ja tema venna Johannese ning viis nad üles kõrgele mäele, kus nad said omaette olla. 2 Jeesus muudeti nende ees: tema nägu hakkas särama nagu päike ja ta riided hiilgama* nagu valgus. 3 Ja ennäe, sinna ilmusid Mooses ja Eelija ning vestlesid Jeesusega. 4 Seepeale ütles Peetrus Jeesusele: „Isand, meil on siin hea olla. Kui sa soovid, siis ma püstitan siia kolm telki: ühe sinule, ühe Moosesele ja ühe Eelijale.” 5 Kui ta alles rääkis, varjas neid hele pilv ja pilvest kostis hääl: „See on mu armas poeg, kellest mul on hea meel*. Teda kuulake!” 6 Seda kuuldes langesid jüngrid silmili maha ja kartsid väga. 7 Siis tuli Jeesus nende juurde, puudutas neid ja ütles: „Tõuske üles, ärge kartke.” 8 Kui nad silmad tõstsid, ei näinud nad kedagi peale Jeesuse. 9 Mäest alla minnes keelas Jeesus neid: „Ärge rääkige sellest nägemusest mitte kellelegi, enne kui Inimesepoeg on surnuist üles äratatud.” 10 Aga jüngrid küsisid temalt: „Miks siis kirjatundjad ütlevad, et esmalt peab tulema Eelija?” 11 Ta vastas: „Eelija tuleb tõepoolest ja seab kõik jälle korda. 12 Ent ma ütlen teile, et Eelija juba tuli, aga nad ei tundnud teda ära, vaid tegid temaga, mida tahtsid. Samamoodi kannatab nende käe läbi ka Inimesepoeg.” 13 Siis taipasid jüngrid, et ta rääkis neile Ristija Johannesest.",
  "title": ""
}
