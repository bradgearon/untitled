{
  "verse": "17 Алты күн өткөндөн кийин, Иса Петирди, Жакыпты жана анын бир тууганы Жаканды алып, бийик тоого чыкты. 2 Анан алардын көз алдында Исанын көрүнүшү өзгөрдү: жүзү күндөй, сырт кийими жарыктай жаркырап турду. 3 Бир убакта шакирттерге Муса менен Илияс көрүндү. Ал экөө Иса менен сүйлөшүп жатышты. 4 Ошондо Петир Исага: «Мырзам, бул жер бизге абдан жакты. Эгер кааласаң, ушул жерге үч алачык жасайын: бири сага, бири Мусага, бири Илияска болсун»,— деди. 5 Ал сүйлөп жатканда, аларды жаркыраган булут каптады. Анан булут ичинен: «Бул — менин сүйүктүү Уулум, мен Уулумду колдойм. Уулумду уккула»,— деген үн угулду. 6 Муну укканда шакирттер катуу коркуп, жүзтөмөндөп жыгылышты. 7 Ошондо Иса алардын жанына келди да, колун тийгизип: «Тургула, коркпогула»,— деди. 8 Шакирттер башын көтөрүп, Исадан башка эч ким жок экенин көрүштү. 9 Тоодон түшүп келатышканда, Иса аларга: «Адам Уулу өлүп, кайра тирилгенге чейин, бул көрүнүш жөнүндө эч кимге айтпагыла»,— деп буйруду. 10 Анан шакирттери андан: «Эмне үчүн китепчилер: „Адегенде Илияс келиши керек“,— деп айтышат?» — деп сурашты. 11 Иса: «Туура, Илияс келип, бардыгын калыбына келтирет. 12 Силерге айтып коёюн, Илияс келген, бирок алар аны таанышкан жок, тескерисинче, ага өздөрү каалагандай мамиле кылышты. Адам Уулу да алардын колунан ошентип азап чегиши керек»,— деп жооп берди. 13 Ошондо шакирттер анын Чөмүлдүрүүчү Жакан жөнүндө айтканын түшүнүштү.",
  "title": ""
}
