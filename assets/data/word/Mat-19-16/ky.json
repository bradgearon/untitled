{
  "verse": "16 Андан кийин бир жигит келип, Исадан: «Устат, түбөлүк өмүргө ээ болушум үчүн кандай жакшылык кылышым керек?» — деп сурады. 17 Ал: «Эмне үчүн менден жакшылык жөнүндө сурап жатасың? Жакшылыкты аныктай турган* Бирөө гана бар. Эгер өмүргө ээ болгуң келсе, анда осуяттарды дайыма аткар»,— деп жооп берди. 18 «Кайсы осуяттарды?» — деди жигит. Иса: «Киши өлтүрбө, ойноштук кылба, уурдаба, жалган күбө болбо, 19 ата-энеңди сыйла, жакыныңды өзүңдү сүйгөндөй сүй»,— деп айтты. 20 Жигит ага: «Мен мунун баарын аткарып келатам. Дагы эмне кылышым керек?» — деди. 21 Иса: «Эгерде жеткилең болууну кааласаң, бар да, бүт мал-мүлкүңдү сатып, кедей-кембагалдарга таратып бер. Ошондо асманда казынаң болот. Анан келип, менин жолдоочум бол»,— деп жооп берди. 22 Муну укканда жигит капа болуп, жолуна түштү, анткени мал-мүлкү абдан көп эле.",
  "title": ""
}
