{
  "verse": "16 Tu k nemu ktosi prišiel a povedal: Učiteľ, čo dobré mám robiť, aby som mal večný život? 17 Ježiš mu odpovedal: Čo sa ma pýtaš na dobro? Jeden je Dobrý! Ak však chceš vojsť do života, zachovávaj prikázania. 18 A ktoré?, opýtal sa ho. Ježiš mu povedal: Tieto: Nezabiješ! Nescudzoložíš! Nepokradneš! Nevydáš krivé svedectvo! 19 Cti svojho otca a svoju matku! A: Milovať budeš svojho blížneho ako seba samého! 20 Mládenec mu povedal: Toto všetko som zachovával. Čo mi ešte chýba? 21 Ježiš mu odpovedal: Ak chceš byť dokonalý, choď, predaj svoj majetok, rozdaj chudobným a budeš mať poklad v nebi. Potom príď a nasleduj ma. 22 Keď mládenec počul toto slovo, odišiel smutný, lebo mal veľký majetok.",
  "title": "Bohatý mládenec"
}
