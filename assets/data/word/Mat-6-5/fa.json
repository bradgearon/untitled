{
  "verse": "5 «هنگامی که دعا می‌کنی، همچون ریاکاران مباش که دوست می‌دارند در کنیسه‌ها و سَرِ کوچه‌ها ایستاده، دعا کنند تا مردم آنها را ببینند. آمین، به شما می‌گویم، اینان پاداش خود را به تمامی یافته‌اند. 6 امّا تو، هنگامی که دعا می‌کنی به اتاق خود برو، در را ببند و نزد پدر خود که در نهان است، دعا کن. آنگاه پدرِ نهان‌بینِ تو، به تو پاداش خواهد داد. 7 «همچنین، هنگام دعا، عباراتی توخالی تکرار مکنید، آن‌گونه که اقوام بت‌پرست می‌کنند، زیرا می‌پندارند به سبب زیاده گفتن، دعایشان مستجاب می‌شود. 8 پس مانند ایشان مباشید، زیرا پدر شما پیش از آنکه از او درخواست کنید، نیازهای شما را می‌داند. 9 «پس شما این‌گونه دعا کنید:«ای پدر ما که در آسمانی،نام تو مقدّس باد. 10 پادشاهی تو بیاید.ارادۀ تو، چنانکه در آسمان انجام می‌شود،بر زمین نیز به انجام رسد. 11 نان روزانۀ ما را امروز به ما عطا فرما. 12 و قرضهای ما را ببخش،چنانکه ما نیز قرضداران خود را می‌بخشیم. 13 و ما را در آزمایش میاور،بلکه از آن شریر رهاییمان ده.[زیرا پادشاهی و قدرت و جلال، تا ابد از آنِ توست. آمین.] 14 زیرا اگر خطاهای مردم را ببخشید، پدر آسمانیِ شما نیز شما را خواهد بخشید. 15 امّا اگر خطاهای مردم را نبخشید، پدر شما نیز خطاهای شما را نخواهد بخشید.",
  "title": ""
}
