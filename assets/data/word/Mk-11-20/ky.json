{
  "verse": "20 Эртең менен эрте анжир дарагынын жанынан өтүп баратып анын тамырына чейин куурап калганын көрүштү. 21 Ошондо Петир эстей калып, Исага: «Устат, карасаң, сен каргаган анжир дарагы куурап калыптыр»,— деди. 22 Иса аларга мындай деп жооп берди: «Кудайга ишенгиле. 23 Силерге айтып коёюн, ким бул тоого: „Ордуңан көтөрүлүп, деңизге түш“,— десе жана буга жүрөгүндө эч шектенбей, айтканы аткарыларына ишенсе, айтканындай болот. 24 Ошондуктан силерге айтарым: эмне гана сурап тиленбегиле, сураганыңарды алгандай ишенгиле. Ошондо силерге сөзсүз берилет. 25 Ордуңардан туруп, тиленип жатканыңарда, жүрөгүңөрдө башкаларга каршы бир нерсе бар болсо, аларды кечирип койгула. Ошондо асмандагы Атаңар да силердин каталарыңарды кечирет».",
  "title": ""
}
